---
title: "Tukholman Maraton 2008"
date: "2008-05-31"
tags: [juoksu, maraton]
gallery:
  - thb: "/assets/blog/tukholman-maraton-2008/Thumbnails/marakäyrä.JPG"
    img: "/assets/blog/tukholman-maraton-2008/marakäyrä.JPG"
  - thb: "/assets/blog/tukholman-maraton-2008/Thumbnails/Sto08.jpg"
    img: "/assets/blog/tukholman-maraton-2008/Sto08.jpg"
---

Jukkiksen, Anun ja Maken tunnelmia naapurimaan kirmailutapahtumasta:

\*  \*  \*  \*  \*

Tukholman 30-vuotis juhlamaratonille oli ilmoittautunut ennätysmäärä
osanottajia. Kilpailu käytiin jo toista vuotta peräkkäin erittäinkin
kuumassa säässä, mikä toi mukanaan omat haasteensa eikä kovia tuloksia
tällä kertaa nähty.\
Lähdössä porukkaa riitti ja omaa juoksurytmiä oli hieman vaikea hakea.
Tunnelma oli kuitenkin alusta asti huikea, yleisö kannusti etenkin
tuhatlukuista Suomalaisjoukkoa sekä lukuisat muusikot säestivät juoksua.
Matkan varrella oli myös useita vesipisteitä sekä suihkuja, joiden
avulla pystyi virkistäytymään kuumuutta vastaan. Ja mikä tärkeintä, myös
juomahuolto pelasi erinomaisesti.\
Kuumuuden vaikutukset sai huomata viimeistään juoksun loppupuolella.
Vaikka oli yrittänyt juoda mahdollisimman paljon, kroppa alkoi
kramppailla ja nestehukka oli suuri. Kilometrivauhdin hidastumisesta
huolimatta lopputaistelusta selvittiin maaliin ja laivamatka
viihdykkeineen oli edessä.\
Kaiken kaikkiaan tapahtuma oli erittäin hieno huippuluokan
järjestelyineen. Myös suorituksesta jäi sen verran hampaankoloon, että
luulenpa palaavani Tukholmaan tai ainakin maratonille vielä uudestaan.

\*  \*  \*  \*  \*

Kolmas maraton toden sanoo? Jaa-a, nyt ainakin tietää, miltä tuntuu
vääntää viimeiset 16 km, kun etenee ensimmäisen puoliskon turhan
reippahasti. Tukholmassa on tunnetusti poikkeuksellisen hyvä kannustus
ja kattavat väliaikatiedot. Keli oli lämmin, edellistä vuotta
leppoisampi. Näillä mennään kohti seuraavaa maratonia.

\*  \*  \*  \*  \*

Elämäni eka maraton, pääsin maaliin, eli tavoite saavutettu. Nettoaika
5:08:50 on kuosissa harjoittelun suhteen, tänä vuonna olin lenkkeillyt
maratonia ennen alle 100 kilsaa. Koska en ollut ihan perillä kroppani
kestosta, juoksin sykemittarin mukaan, yritin pitää sykkeen
vauhtikestävyyden puolella suurimman osan matkaa. Vielä kun oli
lämmintäkin, 25-27 kuulemma, yritin vähän varoa rehkimästä liikoja.

Liikasen Eki, juokseva pankkiiri on kuulemma sanonut, että viimeiset 7
kilsaa saa sitten juosta lujempaa, päätin sitten kokeilla sitä ohjetta.
Jonkin verran kosteahkoa ruutia tuntui vielä lihaksissa olevan koska
nopeimmat legit juoksin reissun loppupuolella. Asiasta muuten
mainitakseni, edelläni juoksi joku äijä, joka kesken juoksun vastasi
kännykkäänsä ja puhui lyhyehkön puhelun. Ohittaessani kaveria, tokaisin
hänelle "otit sitten kännykän mukaan maratonille". Kaverin kääntäessä
päänsä puoleeni, huomasin että siinähän oli Eki itse...
