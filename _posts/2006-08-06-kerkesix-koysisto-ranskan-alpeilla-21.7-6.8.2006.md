--- 
layout: article 
title: "Kerkesix-köysistö Ranskan Alpeilla 21.7-6.8.2006" 
categories: 
tags: [vuoristovaellus]
toc: false 
comments: true 
ads: false 
--- 

Yhteistyötään Kouvolassa kovasti hionut Kerkesix-köysistö, Heidi, Arde,
Jussi ja Timo osallistuivat Laskuvarjojääkärikillan jatkokurssille
Chamonixissa. Retkueen tavoitteena oli hyvässä hengessä tavoitella tuota
Länsi-Euroopan korkeinta nyppylää sekä harrastaa myös kalliokiipeilyä
kuuluisilla Apinakallioilla.

Kahden tähden leirintäalue, jolle majoituimme sunnuntaina 16 tunnin
bussissa istumisen jälkeen, sijaitsi ihan sopivan kävelymatkan päässä
Chamonixin kylän keskustasta. Tuolta leirintäalueelta startattiin
maanantaina killan järjestämällä bussikyydillä kohti Saint Gervaisia,
josta nousu yli 2000 metriin spåra-tyyppisellä laitteella. Ristiseiska
sekä ranskalainen asiakaspalvelu tulivat hyvin tutuiksi, kun kolme
tuntia odotimme rikkoutunutta raitiovaunua. Odottelumme palkittiin ja
pääsimme aloittamaan nousumme Tête Roussen jäätikölle apostolinkyydillä.
Jäätiköltä olivat lumet sulaneet Ranskaa vaivanneiden helteiden
johdosta, joten virittelimme telttamme kiville. Vietimme kaksi mukavaa
yötä, jonka jälkeen palasimme Chamonixiin tehostamaan
akklimatisoitumistamme. Olimme miettineet molempia reittivaihtoehtoja,
ja koska Tête Rousse ja Grand Coulour (?) tuli tutuksi, päätimme yrittää
Goûterin reitin kautta huipulle. Torstaiaamuna tulimme takaisin yöksi
Tête Rousselle. Illalla oli melkoinen myrsky, samoin myrskyä oli luvattu
koko perjantaipäiväksi. Perjantaina ei juurikaan turisteja ollut
liikkeellä (hyvä asia) ja näytti vielä siltä, että pilviseen keliin tuli
sopiva ikkuna, joten ”kipaisimme” Goûterin majan tuntumaan yöpymään
(3800m).

Lunta satoi koko yön, ja kun lauantaiaamuna heräsimme klo 2.00, ei
huipulle lähtevää polkua ollut enää näkyvissä. Onneksi huipulle oli
muitakin yrittäjiä, joita sitten lähdimme peesaamaan. Sää oli
suosiollinen, ilma oli erittäin hieno. Arde, Heidi ja Jussi kääntyivät
jo aikaisemmin, syinä mm. AMS sekä veden loppuminen, joten Timo jatkoi
yksin matkaa kääntyäkseen huippuharjanteelta takaisin. Yövyimme vielä
Goûterin majan luona ja seuraavana päivänä palasimme kylään miettimään
jatkoa.

Seuraavalla viikolla säät eivät enää olleet suosiolliset, samoin
aikataulu alkoi kääntyä meitä vastaan. Päätimme jättää Aiguille du Midin
ja ns. kolmen huipun reitin seuraavaan kertaan. Samoin Vuori joutukoot
meitä odottamaan. Vietimme kaksi oikein hauskaa päivää kalliokiipeillen
Apinakallioilla. Kalliot olisivat saaneet enemmänkin kyytiä, mutta kaksi
viimeistä päivää satoi vettä, ja oli muutenkin varsin kosteaa, joten
tyydyimme tuhlaamaan pennejämme paikallisissa kiipeilyliikkeissä.
Valikoimat olivat erinomaiset, joten mukaan tarttui monenlaista
kiipeilytavaraa mm. kypärä, jatkoja, kiiloja, jäähakut...

Jälkeenpäin on helppo luetella virheitä, joita tehtiin. Kokemusta tuosta
reissusta tuli oikein paljon, mikä varmasti on pidemmän päälle
arvokkaampaa kuin huiputuskokemus. Upeita maisemia sai myös katsella
koko ajan, tämän lisäksi ristiseiskaa pelattiin ja ranskalaisia syötiin
enemmän kuin koskaan – hyvässä seurassa tietenkin!

