---
title: "Ampumapäällikkökilpailu 2007"
date: "2007-04-14"
tags: [ampumapäällikkö]
---

Halkiassa paistoi aurinko. Pornaisissa oli melkein kesä. Siinä oli hyvät
perusteet tapahtuman onnistumiselle. Paljoa muuta ei vaadittu, kuin että
tämän lisäksi paikalle saapui ensiluokkaisia ampujia, todellisia
ammattilaisia joiden aseenkäyttötaito ei perustu millään muotoa
harjoitteluun vaan täydelliseen, luontaiseen lahjakkuuteen.

Flash oli järjestänyt jotain perinteistä ja jotain uutta. Vanhaa tuttua
oli haulikolla aloittaminen. Liikkuvia ja hauleja väisteleviä kiekkoja
singahteli taivaalle ja yritys oli ainakin kova saada ne rikki. Joskus
näytti jopa, että jotain osumiakin saatiin aikaan.

Aikaisempina vuosina on ammuttu ilma-aseella ja hirvikiväärillä. Tänä
vuonna uusi elementti oli pienoiskivääri. Tässä oli varsin
yleisöystävällinen kilpailu, sillä kymmenen laukauksen osumat oli helppo
todentaa jo matkan päästä puhkeavista ilmapalloista. Pienoiskiväärin
suhteellisen hiljainen ääni edesauttoi myös sujuvaa kommentointia niin
ampumasuorituksista kuin muustakin maailman menosta.

Tämän vuoden lisäosioita oli ampuma-aiheinen tietokilpailu. Ei siis
riittänyt että käsi oli vakaa ja silmä tarkka. Tänä vuonna oli vielä
kirjaviisaudelle jätetty tilaa. Kuten kaikessa hyvässä kisailussa, niin
myös ampumatietokisassa spekulaatioille ja protesteille oli tooodella
paljon tilaa.

Viimeinen kisaosio sisälsi ammuntaa ja aseenrakennusta. Ohjeistus oli
hankkia annetussa ajassa järjestelytoimikunnan tarjoamaan ritsaan ammus,
tehdä ampuma-ase ja siihen ammus, sekä virittää (täyttää ilmapallo ja
kiinnittää se) maalit. Useimmat lähtivät kehittelemään
jousipyssy-tyyppistä ampuma-asetta ja aseiden kirjo olikin varsin
moninainen. Haasteellista oli saada ase valmiiksi ja sen jälkeen saada
se vielä pysymään kasassa ammunnan ajan. Näitäkin onnistumisia nähtiin.

Edellisten osioiden jäljiltä löytyi tällekin vuodelle seuran
ampumamestari, Ampumapäällikkö 2007.

#### Ampumapäällikkö 2007 kolmen kärki

1.  Seppo
2.  Jappe
3.  Tero
