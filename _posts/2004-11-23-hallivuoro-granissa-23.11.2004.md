--- 
layout: article 
title: "Hallivuoro Granissa 23.11.2004" 
categories: 
modified: 2004-11-03 
tags: [uinti,melonta]
toc: false 
comments: true 
ads: false 
--- 

Yhdistyksen hallivuorolla oli tarjolla monipuolista ohjelmaa. Tällä
kertaa treenit sisälsivät uintitekniikan harjoittelua, vesijuoksua,
[uinninvalvojan
testiuinnin](http://www.suh.fi/mp/db/file_library/x/IMG/12132/file/2004kilpailujensaanotMR.doc)
harjoittelua sekä eskimokäännöksiä.

Perinteisesti ohjelma alkoi saunalla, jossa tärkeimmät ja kiireisimmät
asiat saatiin ratkaistua. Altaaseen menon jälkeen alkoi uimatekniikan ja
etenkin volttikäännösten harjoittelu. Iltsu ohjeisti kuitenkin ensiksi
vesijuoksuharjoituksen alkuun ennen kuin alkoi neuvoa
volttikäännöstekniikkaa. Kiinnostusta vesijuoksuun kuntoilumuotona on
kuulunut yhdistyksen sisältä ja hallivuorovastaava lupasikin järjestää
ohjattua vesijuoksutreeniä jos vain innokkaita saapuu paikalle.
Kannattaa siis tarkistaa kalenterista seuraavan hallivuoron päivämäärä.

Uinninvalvojan testiuinti ei ollut kaikille ennestään tuttu, joten
suoritusta harjoiteltiin ensiksi vaiheittain. suoritus koostuu
muutamasta peräkkäin suoritettavasta osiosta. Hyppy veteen ilman että
pää menee veden alle, jonka jälkeen 25 metriä pelastusuintia.
Pelastusuinti on vapaauintia siten että pää pysyy kokoajan pinnalla ja
pelastettava on kokoajan katsekontaktissa (tyyli tunnetaan myös nimellä
tarzan tai weissmüller). Kun 25 metriä on uitu pitää sukeltaa 10 metriä,
jonka jälkeen 15 metriä on uitava vapaalla tyylillä (ei siis vapaauintia
vaan ihan oikeasti tyyli on vapaa). Tämän osuuden jälkeen altaan syvästä
päästä poimitaan kaksi rengasta kahdella sukelluksella ja kun molemmat
renkaat on pinnalla haetaan pohjasta 70 kilon pelastusnukke. Viimeinen
rutistus onkin uida nuken kanssa 50 metriä pitäen uhrin pää veden
pinnalla. Tähän koko suoritukseen saa kulua aikaa enintään 3 minuuttia
ja 40 sekuntia. Tervetuloa kokeilemaan!

Melontaosiossa koestettiin kerhon kajakin uudet jalkatuet ja
kellukepussi. Kaikki edellä mainitut hankinnat osoittautuivat
sijoituksen arvoisiksi. jalkatukien säätö on helppoa jopa matkan aikana,
joten kajakin käyttöominaisuudet paranivat kerralla huomattavasti.
Samoin kellukepussi toimivuus oli hyvä. Altaan pohjaan upotettu kajakki
nousi pinnalle yllättävän pienellä pussiin puhalletulla ilmamäärällä ja
täysi kellukepussi jaksoi pitää kolme rumaa miestä kajakin päällä
pinnalla. oli myös ilo havaita että eskimokäännöskin onnistui kerhon
keltaisella kostajalla mainiosti.

