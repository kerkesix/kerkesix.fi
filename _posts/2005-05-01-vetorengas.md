--- 
layout: article 
title: "Näin valmistat vetorenkaan" 
categories: 
tags: [varusteet,renkaanveto]
toc: false 
comments: true 
ads: false 
--- 

### Vetorengas - mikä ja miksi?

Termi vetorengas saattaa olla lukijalle hieman tuntematon ja siksi on
hyvä aluksi avata hieman minkä takia ylipäänsä kukaan haluaisi sellaista
valmistaa. Syvemmin lajin historiaa käsittelemättä harjoitusmuotona
renkaanvetoa on
![](/Media/Default/BlogPost/blog/vetorengas/ohjevetorengas_24b.jpg)käytetty
simuloimaan ahkion vaikutusta etenemiseen ja siten kehittämään
esimerkiksi arktisella vaelluksella tarvittavaa peruskuntoa ja voimaa.
Jotta voisi tehdä itselleen hyvää rengasta vetämällä ei tarvitse
kuitenkaan olla lähdössä Pohjoisnavalle, vaan vetorengas toimii erittäin
oivallisena kuntoilun apuvälineenä myös täällä havumetsävyöhykkeen
alueella. Itse asiassa varsin suosituksi kuntoilumuodoksi nousseen
sauvakävelyn (jolle on lanseerattu kansainvälinen nimitys [Nordic
Walking](http://www.nordicwalking.com/portal/nordic_walking/suomi/))
tehoa voimakestävyyden harjoittelemisessa voi muuttaa ottamalla
vetorenkaan mukaan jarruksi.

Vetorengas on siis kuntoilun apuväline, jolla saa monimuotoistettua
harjoittelua ja hyvinkin todennäköisesti käännettyä muutamaa ohikulkevaa
päätä treenin yhteydessä. Idea on varsin yksinkertainen: aivan kuten
ahkiokin, kyseessä on valjaiden avulla etenevään henkilöön kiinnitetty,
perässä hinattava esine, jonka tarkoitus on (kuitenkin ahkiosta
poiketen) tuottaa haluttu määrä kitkaa ja siten vastusta etenemiseen.

### Mitä valmistukseen tarvitaan

Vetorenkaan valmistaminen ei ole kovinkaan monimutkainen operaatio.
Aikaa itse rakentamiseen kuluu noin puoli tuntia. Se kuinka kauan
kuluttaa aikaa tarvikkeiden ja työkalujen hankintaan on taas jokaisen
oma asia.

Valmistusaineet, ingredients (per
serving):![](/Media/Default/BlogPost/blog/vetorengas/ohjevetorengas_01b.jpg)

-   1 auton rengas (koville jätkille nastarengas)
-   6 m 8-10 mm halkaisijan narua
-   50 cm puutarhaletkua, jonka sisäosan halkaisija on laajempi kuin
    8-10 mm
-   2 sulkurengasta
-   1,5 m lautaa tai vaihtoehtoisesti puoli neliötä jotain levyä ^1^
-   50 cm 3 mm vahvaa päällystettyä kuminauhaa.

Käytettyjä renkaita voi tiedustella rengasliikkeistä. Yleensä
rengasliikkeet luovuttavat renkaan sitä tiedustelevalle varsin
mielellään, sillä auton rengas on etenkin edellä mainituille liikkeille
ongelmajätettä, jonka hävittäminen maksaa. Pohjaksi käytettävän
lautatavarankaan ei välttämättä tarvitse olla aivan priimaa
kvaliteettia, joten tältäkään osin kustannusten ei pitäisi nousta aivan
valtaviksi. Päällystettyä kuminauhaa saa esimerkiksi veneily- ja
melontaliikkeistä. Vetoköydeksi kelpaa lähes mikä tahansa naru, kunhan
muistaa riittävän vetolujuuden.

Tarvittavat
työkalut:![](/Media/Default/BlogPost/blog/vetorengas/ohjevetorengas_02b.jpg)

-   puukko mallia saa tuhoutua
-   saha
-   30 mm ruuveja 8 kpl ^2^
-   ruuvinväännin tai vahvat ranteet
-   porakone ja 20 mm metallipora, mikäli puukko ei riitä renkaan
    puhkaisuun.

 

### Ja töihin

Aloita mitoittamalla vetoköysi sopivan mittaiseksi, siten että
vetorenkaan ja etäisyys vetäjästä on noin 2,5 metriä. Katkaise köysi
sopivan mittaiseksi ja estä köyden pään rispaantuminen esimerkiksi
sulattamalla.

![](/Media/Default/BlogPost/blog/vetorengas/ohjevetorengas_07b.jpg)  ![](/Media/Default/BlogPost/blog/vetorengas/ohjevetorengas_08b.jpg) 

Vetopisteen rakentaminen aloitetaan tekemällä renkaan kitkapinnan ja
sivun liittymäkohtaan kaksi letkun mentävää reikää noin 25 cm:n päähän
toisistaan. Reiät voi tehdä puukolla tai muulla soveltuvalla terällä,
mutta poran käyttöä puoltaa poralla tehdyn reiän reunojen pyöreys.
Mikäli puukolla tehdään liian syvä viilto, voi rengas revetä viillon
suuntaan, kun vetoharjoituksessa voima kohdistuu vetopisteeseen. 

![](/Media/Default/BlogPost/blog/vetorengas/ohjevetorengas_05b.jpg) 
 ![](/Media/Default/BlogPost/blog/vetorengas/ohjevetorengas_06b.jpg)

<div>

Mikäli letku on köyteen nähden ahdas, pujota köyden pää letkun läpi
ennen kuin alat asettaa letkua paikalleen. Työnnä Letku renkaaseen
tehtyjen reikien läpi siten että letkun päät jäävät renkaan
ulkopuolelle. Tämän jälkeen vedä köysi letkun läpi siten, että letku ja
rengas jäävät köyden puoliväliin. Vetoköyden molempiin päihin tehdään
solmu, johon kiinnitetyillä sulkurenkailla vetorengas kiinnitetään
vetovaljaisiin. Hyvä solmu tähän käyttöön on kasisolmu.

![](/Media/Default/BlogPost/blog/vetorengas/ohjevetorengas_09b.jpg) 
 ![](/Media/Default/BlogPost/blog/vetorengas/ohjevetorengas_16b.jpg)

Jos et koe tarvitsevasi omaan vetorenkaaseesi juomapullotelinettä voit
siirtyä suoraan seuraavaan kappaleeseen.

![](/Media/Default/BlogPost/blog/vetorengas/ohjevetorengas_10b.jpg)
Ne renkaanvetäjät, joille juomapullon helppo mukanakuljetettavuus on
tärkeää, sen sijaan mitoittavat kuminauhasta oman juomapullonsa
ympärysmitan verran lisättynä 20 cm:llä. Muista jälleen estää nauhan
päiden rispaantuminen. Kun kuminauha on valmis tehdään kaksi kuminauhan
mentävää reikää renkaan päälipuolelle. Pujota kuminauha reistä läpi
siten että nauhan päät jäävät renkaan sisäpuolelle. Mitoita kuminauha
riittävän kireäksi lenkiksi, jotta pullo pysyy paikallaan, mutta on
kuitenkin helposti irrotettavissa. Tämän jälkeen solmi nauhan päät
renkaan sisäpuolelle, siten ettei kuminauha pääse luiskahtamaan reistä
ulos. Juomapulloteline on hyvä sijoittaa siten ettei se häiritse
vetotoimintaa. Oheisista valokuvista näkee esimerkin omasta
ratkaisustamme.

![](/Media/Default/BlogPost/blog/vetorengas/ohjevetorengas_11b.jpg) 
 ![](/Media/Default/BlogPost/blog/vetorengas/ohjevetorengas_12b.jpg)

![](/Media/Default/BlogPost/blog/vetorengas/ohjevetorengas_13b.jpg)

Mitoita laudasta/levystä renkaalle pohja, jonka päälle painot tullaan
kasaamaan. Mitoittaessasi ota huomioon, että pohjan täytyy mahtua sisään
renkaaseen, eikä se saa pudota reiän kautta pois. Tämän vuoksi pohjan
valmistamista helpottaa, mikäli pohja rakennetaan erillisistä osista.
Rakentaessasi pohjaa laudoista laita 3-4 lautaa ensiksi vierekkäin,
jonka jälkeen kiinnitä laudat toisiinsa yhdellä pohjalautoihin nähden
poikittain asetetulla laudalla. Ruuvien avulla saat pohjasta tukevan.
Ruuvit kannattaa mitoittaa siten etteivät ne pistä esiin lautojen läpi
ja raavi maata.

![](/Media/Default/BlogPost/blog/vetorengas/ohjevetorengas_15b.jpg) 
 ![](/Media/Default/BlogPost/blog/vetorengas/ohjevetorengas_20b.jpg)

<span class="Apple-style-span">\
</span>

<span class="Apple-style-span">Vetorenkaan vetämiseen kannattaa virittää
tukeva järjestelmä. Oivallisin valjasratkaisu on ehkäpä juuri
ahkionvetämiseen valmistettu valjas, mutta muitakin vaihtoehtoja toki
on. Vasemmanpuoleisessa kuvassa on käytössä vanhasta rinkasta irrotettu
lantiovyö, johon viritettyihin lenkkeihin vetoköydet on kiinnitetty
sulkurenkailla. Oikeanpuolimmaisessa kuvassa renkaan vetämiseen
käytetään reppua, jolloin vetoköydet on asetettu lantiohihnan alta ja
kiinnitetty toisiinsa selän takana sulkurenkaalla. Huomioi, että repun
ja etenkin lantiovyön on oltava riittävän kestävä </span>^3^<span
class="Apple-style-span">.</span>

![](/Media/Default/BlogPost/blog/vetorengas/ohjevetorengas_18b.jpg) 
 ![](/Media/Default/BlogPost/blog/vetorengas/ohjevetorengas_23b.jpg)

Tässä vaiheessa vetorengas on käyttöä vaille valmis. Renkaaseen
kannattaa lisätä painoksi kiviä tai muuta painavaa tavaraa, jonka
jälkeen matka harjoituspoluille on avoin. Noin 80 kiloiselle miehelle
hyvä aloituspaino on 25 kg. Yksi rengas kestää puhkeamatta noin 100
kaksituntista harjoitusta. Oivallisia vetoja!

![](/Media/Default/BlogPost/blog/vetorengas/ohjevetorengas_21b.jpg) 
 ![](/Media/Default/BlogPost/blog/vetorengas/ohjevetorengas_22b.jpg)

*^1^ Jos haluaa kikkailla niin jotain ainetta laudan tai levyn
suojaamiseen kosteudelta, myös maalina tunnettua.\
^2^ Ruuvien pituus riippuu käytössä olevan laudan paksuudesta.\
^3^ Kerkesix ry ei vastaa hajonneista repuista. Mikäli näitä ohjeita
seurannut henkilö on arvioinut oman kantolaitteensa kestokyvyn väärin,
on vastuu yksinomaan käyttäjällä.*

</div>
