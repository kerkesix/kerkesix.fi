---
layout: article
title: "Halti ulkoilukohteena"
categories:
tags: [ulkoilukohteet]
toc: false
comments: true
ads: false
---

Suomen korkein maantieteellinen piste hijaitsee [Käsivarren
erämaa-alueella](http://www.luontoon.fi/Retkikohteet/eramaaalueet/kasivarsi/Sivut/Default.aspx) norjan
vastaisella rajalla Haltilla. Tässä kohde-esittelyssä kerrotaan hieman
alueesta ja esitellään yksi retki alueelle. 

![](/images/halti-ulkoilukohteena/Haltilla%2020050715%20086.jpg)  ![](/images/halti-ulkoilukohteena/Haltilla%2020050715%20043.jpg)

Reitti
------

![](/images/halti-ulkoilukohteena/Haltilla%2020050715%20007.jpg)Kalottireitti
on selkeästi merkitty vajaa puoli metriä korkeilla oranssipäisillä
tolpilla, joita oli helppo seurata, tosin välillä jäi muutama tolppa
laskematta. Ura oli vaihtelevaa, ensimmäiset pari kilometriä
tunturikoivikossa, sen jälkeen avointa erilaista maastopohjaa ja ennen
kaikkea rakkaa. Matkaa tuli yhteensä n. 108 km. Autiotupia on reilun
kymmenen kilometrin välein, upeita leiripaikkoja teltan pystyttämiseen
missä vaan.

Varusteet
---------

Rinkka painoi parikymmentä kiloa. Ylimääräistä painoa toivat liian suuri
määrä vaihtovaatteita: sukkia, kalsareita, paitoja. T-paitojakin on eri
painoisia, vanhat kuluneet ajavat varmaan asiansa, esim.
urheilukerraston paita on kevyt ja tarvittaessa voi huuhdella, kuivuu
nopeasti. Lisäksi alushousuiksi myös vastaavasta materiaalista olevat,
siirtävät kosteuden kestojakauksesta, joka ei hankaudu (meinasi tulla
ongelma, mutta pesu ja kosteuspyyhe jelppasivat).

Ruokaa olin varannut kuudeksi päiväksi, takaisin tuli kolmen päivän
eväät. Tuore hapanleipä maistuu, mutta on yllättävän painavaa, vanikka
kevyempää.

Keittimeen oli kaasua riittävästi, pikku purkki olisi riittänyt, kun
käytti autiotupien kaasua pääruoan laittoon (ennakkoon oli ajatus tehdä
eväät omilla kaasuilla, kun ei ollut tietoa tupien varustuksesta)

Makuualustaksi päätin ottaa kaksi 7 mm vaahtomuovista makuualustaa ja
jätin ilmapatjan painon takia pois, olisi ollut parempien yöunien vuoksi
hyvä olla mukana, nyt piti hakea hyvää asentoa, johon se yö sitten
osittain kului.

Aikataulu
---------

Vaeltamiseen ennakolta suunniteltu aika vaihteli 4-6 päivän välillä,
eväät olisivat riittäneet koko viikoksi. Kun kulkee yksin, niin matka
joutuu huomaamatta ja päivämatkat pitenivät suunnitelluista ilman
kummempia ponnisteluja, osansa oli tietysti sillä, että etelän
kaupunkilaispoika oli niin kaukana kotoa.

Historiasta kiinnostunut voisi käyttää yhden päivän ja tehdä keikan
Porojärvelle Kekkosen majalle ja piipahtaa Saivaaran laelle, rinkan voi
jättää parkkiin esimerkiksi Meekonjärven tuvalle.

Vaihtelun vuoksi voisi paluumatkalla kiertää Termisjärven kautta, voisi
olla pari vaihtoehtoista reittiä: suoraan joko Meekonjärveltä tai
Kuonjarjoen tuvalta, tai heittää lyhyemmän lenkin Saarijärveltä.

Oikoreitin voisi tehdä lähtemällä Norjan puolelta ja mennä Haltille ja
palata kulkemaani reittiä. Tämä on n. 25 – 30 km lyhyempi verrattuna
menopaluureittiin.

 

### 13.7.2005 keskiviikko,

#### Juna Helsinki - Kolari

Auto-juna ratkaisulla Helsinki – Kolari. Ilma sopivan kesäinen, pilvetön
taivas, ilman lämpötila +28 oC Helsingin rautatieasemalla klo 20.20.

![](/images/halti-ulkoilukohteena/Haltilla%2020050715%200003.jpg) 
 ![](/images/halti-ulkoilukohteena/Haltilla%2020050715%200004.jpg)

### 14.7.2005 torstai,

#### Autolla Kolari - Kilpisjärvi

![](/images/halti-ulkoilukohteena/Haltilla%2020050715%20041.jpg)Aurinkoinen
aamu huonosti nukutun yön jälkeen, naapuriosastossa harrastettiin
maailmanparannusta aamuun asti. Autolla matkaa 270 km Kilpisjärvelle.
Ensimmäiset porot laidunsivat tiellä heti muutaman kymmenen kilometrin
ajon jälkeen Kihlangissa. Kilpisjärvellä puoli kahden maissa, ensin
lounaaksi täysohjelma paikallisessa ruokalassa: lohisoppaa,
poronkäristystä - ja teollista muusia, joka oli pieni pettymys, päälle
mansikkakiisseliä kermavaahdolla. Auto parkkiin Luontotalon
pysäköintipaikalle, ”Kilpisjärven perusleiriin”.

#### Kilpisjärvi – Kuonjarjoki n. 21 km

![](/images/halti-ulkoilukohteena/Haltilla%2020050715%20040a.jpg)\
Matkaan, kun kello näytti vähän yli 15, ilma mukavan tuntuinen,
sopivasti tarkeni teepaita päällä. Alkutavoite oli mennä Saarijärven
autiotuvalle n. 12 km. Tsahkaljärven rannalla riekkopoikue, 2+4 päätä,
väistyi arvokkaasti polun varteen ja niitä katsellessa tuli sopiva tauko
ihailla maisemia. Saarijärvelle kulki kevyesti, tosin matkan
puolivälissä alkoi tuntua siltä, että voisi laittaa hieman lisää teippiä
kantapään alle, ja rinkan tyhjennyksen jälkeen totesin, että siellä ne
teipit ovat autossa, missäs muuallakaan. Tuli mieleen, että tässäkö se
retki nyt sitten on, no pieni improvisointi: teippien siirto parempaan
paikkaan, toinen sukka jalkaan, kengät tiukemmalle ja menoksi. Homma
toimi. Samalla kevyt tuulipusakka päälle, sopivan viileä tuuli pitää
hyttyset loitolla.

![](/images/halti-ulkoilukohteena/Haltilla%2020050715%20040b.jpg) 
 ![](/images/halti-ulkoilukohteena/Haltilla%2020050715%20040d.jpg)

![](/images/halti-ulkoilukohteena/Haltilla%2020050715%20040c.jpg)Alkumatkasta
pari kalamiestä tuli vastaan, kehuivat saaneensa saalista juhlavasti,
itselläni ei ollut kalavehkeitä mukana, ongitaan joku toinen kerta.

Saarijärven tuvalla oli vain yksi pariskunta, valittelivat sateista ja
kylmää (?), olivat kesävarusteissa liikkeellä, kun palailivat
Kuonjarjoen tuvalta. Laskin, että sinne on matkaa noin 9 km eli alle
kolme tuntia, siis rinkka selkään ja menoksi. Kuojarjoelle saavuin n.
klo 20.30.

Tupa oli siisti, vain kolme kaveria levyttivät sisällä, pari telttaa oli
pihalla.

![](/images/halti-ulkoilukohteena/Haltilla%2020050715%20040e.jpg) 
 ![](/images/halti-ulkoilukohteena/Haltilla%2020050715%20066.jpg)

  

### 15.7.2005 perjantai,

#### Kuonjarjoki – Pihtsusjärvi n. 21 km,

Koska alku oli mennyt mukavasti, päätin yrittää Pihtsusjärven tuvalle.
Matka jakaantuisi mukavasti kolmeen etappiin, Meekonjärvi -
Pihtsusköngas - Pihtsusjärvi, lähtö klo 7.30.

Reitti Meekonjärvelle on helppo, ura laakeaa tasaista ja helposti
käveltävää, välissä melkein kahlattava Kahperusjoki. Lopussa aika
tiukka, pitkä lasku Meekonjärvelle, varmaan aika mielenkiintoinen
paluumatkalla, voi panna puhaltamaan hiukan.

![](/images/halti-ulkoilukohteena/Haltilla%2020050715%20073.jpg)

Vuolaana koskena Meekonjärveen laskevan Bierfejoen yli oli mukavan kapea
silta ja Meekonjärven rannalla oli kiva istua ja katsella maisemaa.
Aiemmin näkemäni vesitaso oli heittänyt pari kalamiestä viereiselle
Skådjajävrille, saapuivat siinä istuskellessani läheiselle Meekonjärven
varaustuvalle.

Pienen huilin jälkeen lähdin polkua eteenpäin. Sadan metrin päästä polku
muuttui hieman, pienimmät muruset olivat puoli metriä halkaisijaltaan,
onneksi ei ollut pelkoa reitiltä poikkeamiseen, vasemmalla oli
Meekonvaaran lähes pystysuora seinämä ja oikealla Meekonjärvi. Kivikko
loppui noin puolen kilsan jälkeen ja palattiin ”normaaliin”
polkutyyppiin.

Matka jatkui Vuomakasjoen vartta Vuomakasjärvelle, paikoin laitetut
turvaköydet olivat tarpeen, sillä rinteestä valuva vesi teki kallioisen
uran tosi liukkaaksi. Ennen Vuomakasjoen siltaa bongasin yksinäisen
teltan upealla joen törmällä, missä lie asukit.

Pithusjärven ja Vuomakasjärven korkeusero on n. 100 m, josta
Pithusköngäs ottaa noin puolet. Könkään pakollisen ihailun ja kuvaamisen
jälkeen kävelen jonkun matkaa eteenpäin ja tavoite näkyy horisontissa
Pihtsusjärven takaa, aurinko valaisee sopivasti Haltin huipun. Tuvalle
saavun kello 13 aikaan.

#### Pihtsusjärvi – Halti – Pihtsusjärvi n. 24 km

Kunnon ruokailu ja samalla suunnitelma iltapäivän varalle. Vaihtoehtoina
oli mennä Haltin juurella olevalle tuvalle yöksi tai perustaa
”eteentyönnetty perusleiri” eli jättää rinkka Pihtsusjärven majan
nurkalle ja ottaa ns. päiväreppu mukaan ja tehdä pikakäynti Haltille.
Ilma oli vaihdellut, välillä aurinkoa, välillä tummia pilviä. Aiemmat
kokemukset huiputuksista ovat olleet Kebnellä vaakasuora vesisade,
Glittertindillä pilvessä, joten jälkimmäinen vaihtoehto voitti. Siispä
juomapussiin laihaa kuntojuomaa, käsineet ja pari patukkaa lämpimämmän
kuoritakin taskuun, ilman lämpötila on 10-13 oC, helteet ovat jääneet
etelään.

Matkaan kello 14. Valinta jättää rinkka tuvalle oli oikea, polku oli
aluksi mukavaa, mutta muutaman kilometrin jälkeen pääosin rakkaa ja
parinsadan metrin nousu Haltijärven majalle rinkan kanssa olisi voinut
olla aika hupaa, nyt jalka nousi kuin Mikki-hiirellä konsanaan. Muutama
kulkija tuli vastaan ja kehuivat maisemia. Aiemmin tuvalta lähteneet
kolme nuorta kaveria näkyivät edellä silloin tällöin.

Ykskaks huomasin, että joku oli piilottanut opastetolpat. Mutta onneksi
ei ollut ongelmaa suunnistuksen suhteen, huippu näkyi suoraan edessä,
mitä nyt hiukan ylempänä. – Ja yllättäen oli oranssipää aivan nenän
alla, kumpi lie tullut suorempaa, minä vai tolpat. Viimeinen kilometri
oli kuten pyöräilyssä, se tiukin.

Ja siinä se sitten on, keltainen rajapyykki, 1328 m. Totta kai piti
jatkaa hieman eteenpäin, sillä Haltin huippu on pitänyt sijoittaa
naapurimaan puolelle, 1331 m. Tärkeä tiedottaminen maailmalle, että
ollaan tavoitteessa, kännykän kenttä yllättäen lähes täydet tolpat.
Pakolliset maisemakuvat ja nimi vieraskirjaan, olin kävijä numero 80
499, jos oikein muistan. Ei meinannut pysyä kynä kohmeisissa sormissa,
hanskat olivat tietysti puseron taskussa. No huippu oli nähty ja
paluumatkalle, jostain syystä alamäki toi reippaammin ja kamera oli
kädessä useammin kuin tullessa.

Paluu tuvalle seitsemän aikaan. Ensin iltapalan teko, leipää ja keksiä
sekä vadelmakiisseliä, sitten teltta pystyyn. Ihmettelin, kuka on
kantanut kylmälaukun tänne autiotuvan seinustalle asti, mutta kävi ilmi,
että varaustuvan puolelle oli tullut porukkaa helipotkurilla.
Ilta-auringossa näkyi suuri porotokka lähirinteessä, tupa sijaitsi
poroaidan sisäpuolella.

Iltatoimien jälkeen kömmin telttaan, muttei tarvinnut hetkeen yrittää
nukkua, sopivasti järvelle laskeutui vesitaso, toi kenties tarvikkeita
poromiehille, näyttivät ajavan mönkijällä koneen luo.

Yöllä heräsin pari kertaan mahtavaan röhkinään, aiemmin rinteessä
näkemäni porot olivat porukalla laiduntamassa pari metriä teltasta.

### 18.7.2005 lauantai.

#### Pihtsusjärvi – Muurivaara n. 33 km

Kun aamulla nostin makuupussin teltan päälle tuulettumaan, noin x
tuhatta hyttystä oli sitä mieltä, että pussin päällä on kiva istuskella,
taisi olla ensimmäinen kerta reissulla, kun etelän mies tarvitsi meikkiä
poskeen, tervaohvi piti inisijät säällisen etäisyyden päässä.

Lähtö siinä ennen klo 8, tavoitteena Kuonjarjoen tupa. Huipulla samaan
aikaan olleet pojat olivat aamutoimilla edellisenä päivänä Vuomakasjoen
rannalla näkemäni teltan edessä.

Hieman matkaa jatkettuani huomasin, että taustalla näytti satavan oikein
miehekkäästi, jokunen pisara riitti minunkin päälle, laitoin rinkan
ympärille sadesuojuksen, mutta en ruvennut muuhun varusteteatteriin,
vaan ajattelin, että kyllä kesä kuivaa mitä kastelee.

Meekonjärven rannalla oli pari telttaa ja siellä olivat aiemmin
tapaamani kalamiehet. Olivat juuri haeskelemassa polttopuuta, jotta
saisivat paistetuksi pyytämänsä neljä rautua. Piti kääntää nessu toiseen
suuntaan, kun kuola alkoi valua suupielistä. Isokivisen rakan jälkeen
otin paussin tutun kiven juurella, vähän makeaa suuhun, järven takana
jyrkkärinteinen Saivaara laella olevine Kekkosen muistolaattoineen
kuvastui taivasta kohden.

Tulomatkalla ollut alamäki Meekonjärvelle oli nyt ylämäki, tavoite oli
nousta rauhallisesti jyrkkä osuus ja huilata tasamaalla. Ei ollut
kuitenkaan kovin tiukka nousu, kun malttoi pitää vauhdin kohtuullisena. 

Kaukana edessä yli viiden km päässä siinsi pari kiveä kutsuvasti aivan
kuin maja apurakennuksineen, se oli vain luuloa. Itse asiassa
Kuonjarjoen tupa sijaitsee muutama sata metriä edempänä piilossa nenän
takana, saavuin sinne ennen kahta. Siellä loikoili pari kaveria, jotka
olin tavannut edellisenä päivänä Pihtsusjärvellä, olivat lähteneet
sieltä jo ennen aamuviittä ja aikoivat jatkaa Saarijärvelle.

Normaali pussiruokailu ja koska päivää oli jäljellä, niin jatkoin
eteenpäin kohti Saarijärveä.

Alussa oli aika synkkää, välillä ripsoi muutama vesipisara, mutta
Kuonjarjoen laaksosta noustua ilma kirkastui oikein komeaksi. Alkoi
varsinainen liikenneruuhka, puolen tunnin väliin tuli pari kaveria
vastaan. Kuonjarvärrin jälkeen kapustarinta ryhtyi pitämään seuraa ja
myöhemmin yksinäinen ujo poronvasa tarkkaili matkantekoa. Kaverukset
tuvalta peesailivat kilometrin parin verran takana. Laskettelin pitkää
alamäkeä Saarijärven majalle, jossa hengähdystauko ja tuumiminen,
jäädäkö vai mennäkö.

Vaihtelun vuoksi päätin majoittua täysin yksinäiseen paikkaan, joten
muutama kilometri eteenpäin käsivarren peukalon ja etusormen mutkaan
Norjan puolelle Muurivaaran juurelle ja siihen leiri pystyyn. Ilta oli
mitä komein, sopivasti tuulta, että hyttysen eivät tulleet liian
lähelle. Iltapalan jälkeen koisimaan ja hyttysiä pakoon, tuuli oli
tyyntynyt ja tasainen napse ulkoteltan kattoon kertoi kavereiden olevan
paikalla.

### 19.7.2005 sunnuntai,

#### Muurivaara – Kilpisjärvi n. 9 km

Olin suunnitellut ihailla yötöntä yötä, mutta silmät pysyivät kiinni
aamuun asti, napsekin oli hävinnyt, kenties syynä oli leiripaikkaa maata
hankaava pilvi. Popsin aamumurot tuulen suojaan, sen jälkeen enimpien
kondenssivesien ravistus teltasta ja matkaan.

Ilma kirkastui askel askeleelta ja Saanakin kohosi sumun seasta. Ennen
Tsahkaljärveä sopiva tauko ja maisemien ihailua sekä ensimmäiset
vastaantulijat.

Loppurutistus perusleiriin, jossa junapaikan tilaus, VR hoiti homman
paremmin kuin saatoin odottaa, ei mitään hätää, voi käydä lipun
lunastamassa viimeistään ennen kuin autojen lastaus junaan alkaa.

Seuraava rasti oli pesupaikan etsiminen, siitä vaan autoon ja
ensimmäisen majatalolta näyttävän paikan pihaan. Rakentava palaute:
”Kiitos käynnistä, suihkut vain asiakkaille, mutta onhan tuolla kylällä
muita paikkoja”, eivät tosin maininneet, että missä, siistiä. Kohta tien
varressa oli majoitusliikkeen mainos, jossa luki Bikers Wellcome.
Ajattelin, että siellä on luonikasta porukkaa, ja oikein, oli vara
valita joko rantasauna tai hotellin sauna hintaan 5 eskoa, hieno homma.

#### Kilpisjärvi – Kolari – Helsinki

Tukevan aamupalan ansiosta oli nälän tunne siirtynyt riittävän kauas
eteenpäin, joten hyppäsin autoon ja nokka kohti Kolaria. Nautin
tosimakuisat munkkikahvit Karesuvannon Nesteellä ja jatkoin matkaa
lunastamaan junalippua. Lipputoimisto oli vielä kiinni, joten ajoin
aikaa kuluttamaan Kolarin kylälle. Heti kohta oli sopivasti paari tien
varrella ja siellä pistettiin lohisoppa tykötarpeineen tuulensuojaan.

Palaute
-------

Tein matkan suunnittelun viime tingassa, kuten normaalisti, mitään
oleellista ei kuitenkaan jäänyt hoitamatta. Ensisijainen tavoite oli
käydä Haltilla ja kokeilla minkälaista on kulkea omaehtoisesti Lapissa.

</div>
