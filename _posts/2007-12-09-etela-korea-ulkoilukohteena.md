---
layout: article
title: "Etelä-Korea ulkoilukohteena"
categories:
tags: [ulkoilukohteet]
toc: false
comments: true
---

Morientes Etelä-Koreasta! Tai paikallisella murteella ”anjonghasioo”.
Muutimme tänne Ulsaniin, Hyundain kotikaupunkiin, melkein neljä
kuukautta sitten. Aika on mennyt nopeasti. Työn perässähän tänne
muutettiin, mutta keskiarvoksi tulee normaali suomalainen työviikko, kun
toinen meistä on työttömänä. Voimme täällä yllättävän paksusti, mikä ei
kyllä ole paikallisen ruuan ansiota. Harva ihminen lihoo riisillä ja
hapatetulla kaalilla. Sen sijaan kaikenlainen liikkuminen, kuten myös
Sysimusta Satku, kärsii paikallisesta elämänmenosta.
Asuinkompleksissamme on kuntosali ja squash-kenttä, joten näillä
lajeilla on pyristelty eteenpäin. Ulsan – Ecopolis, kuten paikalliset
itse kaupunkia vitsikkäästi kutsuvat – on erittäin teollistunut
kaupunki. Ehkä maailman suurin autotehdas asuu ja voi paksusti täällä
Ulsanissa, kuten myös valtaisa petrokemian teollisuus, joka onkin
valloittanut mittavan pätkän rantaviivaa (25-30km). Rantaviivan on
ominut itselleen myös isohko telakka. Vasta hiljan korealaiset ovat
saaneet luvan mennä rannoille, johtuen maan puolustussyistä, niin on
ehkä ymmärrettävää, että tehtaat ehtivät ensin. Meilläkin on kunnia
saada asua maailman suurimman telakan kainalossa, joten ulkoilureitit ja
kivat, vihreät metsät ynnä muut kasvillisuutta rönsyilevät maapläntit
eivät sijaitse tässä kotiportailla.

Korea on hyvin kukkulainen maa. Nyppylät eivät ulotu taivaisiin, mutta
ovat sitäkin parempia trekkaus- ja maastopyöräilypaikkoja.
Valitettavasti kaikki ulkomailta tuotu tavara saa täällä luksusveron,
joten polkupyörät ovat valitettavan kalliita. Myös kiipeilykallioita
löytyy! Olemme pari kertaa käyneet roikkumassa köydessä, Jussin on
onnistunut liidatakin. Oikein hauskaa. Riesana ovat vain runsaslukuiset
hyttyset ja epäesteettisyys johtuen korealaisten välittömästä
suhtautumisesta roskaamiseen. Ilmasto oli erityisesti heinä-elokuussa
kuuman kostea. Syyskuussa alkoi jo helpottamaan, mutta riesana olivat
ohimenevien taifuunien aiheuttamat rankahkot vesisateet. Nyt
marraskuussa on aivan loistelias syksy. Kukkuloiden rinteet ovat ruskan
eri väreissä ja vihreät männyt erottuvat joukosta. Lämpöä on täällä
Kyproksen leveydellä noin 15 astetta keskipäivällä ja öisin nollassa tai
alle. Asuntojen eritystä täällä ei tunneta, joten lämmitystä on pakko
käyttää. Korea on energiankulutuksen supermaa, kesäisin ilmastointi
huutaa täysillä ja talvella lämmitys. Kyllä surettaa jäätiköiden
puolesta.

Valloitimme Etelä-Korean korkeimman vuoren, Mt Hallan, 1950m 16.
elokuuta 2007

Etelä-Korean korkein kohta sijaitsee Jeju-saarella. (Korean niemimaan
korkein kohta sen sijaan sijaitsee Pohjois-Korean turvallisella
maaperällä.) Mt Halla, eli Hallasan on vanha tulivuori, jonka huipulla
on pieni kraatteri. Reitti oli hyvin merkattu, eli köydet rajasivat
polun molemmilta puolilta koko matkan ajan. ”Round tripille” tuli mittaa
reipas 19 km, korkeuserometrejä oli 1350m. Alkutaival oli rehevän metsän
keskellä, laulukaskaiden piirittämänä. Päivä oli kuuma, eväät olivat
erinomaiset, ja pääsimme tavoitteeseen, eli hyvään fiilikseen.
Huippumaisemat olivat hienot, kunnes sumu peitti näkyvyyden. Takaisin
autolle päästyämme olo oli jo hiukan ryytynyt. Uni maittoi
erinomaisesti.

Yhdet Suomi-henkiset juhlat täällä on vietetty, kun pidimme
tupaantuliaiset Jussin korealaisille työtovereille. Tarjosimme
lihapullia, perunamuusia ja pannukakkua. Suomalaiset tuotteet ovat
harvassa, joten riemua on piisannut, kun olemme kaupasta löytäneet
Golla-merkkisiä kännykkäpusseja ja johtoniputtajan. Seoulilaisessa
musiikkiliikkeessä oli myynnissä Apocalyptican ja Nightwishin levyt. Se,
mistä Suomi tunnetaan, on kuitenkin xylitoli.

Kerkesixen Korean osasto, Heidi \#0546 ja Jussi \#0547
