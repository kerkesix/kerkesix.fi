--- 
layout: article 
title: Iivaara kohteena 
categories: 
modified: 2007-07-03 
tags: [ulkoilukohteet]
toc: false 
comments: true 
ads: false 
redirect_from: "/iivaara-kohteena" 
--- 

Kuusamossa sijaitseva  Iivaara (korkeus 469,4 m) löytyi hieman
sattumalta pyöräilyretken kohteeksi.
[Karhunkierros](http://www.luontoon.fi/retkikohteet/reitit/karhunkierros80km/Sivut/Default.aspx) on
varmasti Kuusamon alueen tunnetuin retkeilykohde, mutta Iivaara tarjoaa
oivallisen retkimahdollisuuden niin jalkaisin kuin pyöräillekin.

Pyöräreitti on noin 20 km pitkä ja se koostuu maasto- sekä
metsäautotieosuudesta, joista kumpikin on noin puolet matkasta.
Reittimerkinnät näyttivät olevan pääsääntöisesti asetettu ensiksi
hiekkatie, sitten metsäpolku moodiin. Meidän ratkaisu oli kuitenkin
aloittaa maasto-osuudella ja lopuksi siirtyä helpompaa tietä pitkin
takaisin lähtöpisteelle. 

Parkkipaikan jälkeen ensimmäiseksi vastaan tulee pieni suo, ja hetken
matkaa sen jälkeen löytyy ensimmäinen nuotiopaikka. Maasto oli meille
varsin haastavaa. Iivaaralle nouseva mäki oli kovin jyrkän oloinen ja
varsin kivikkoinen. Työntöhommiksi meni. Toisaalta koko reittiä ei
välttämättä olisi meidän taidoilla myöskään ajettu alas, joten päätös
lähteä ensiksi maasto-osuudelle oli meidän tapauksessa oikea.
Pääsääntöisesti erilaisilla könyämisotteilla (joskus jopa pyörällä
ajaen) pääsimme iivaaran huipulle. Maisema olivat varsin antoisat.
Matkaa parkkipaikalta huipulle on 1,8 km.

Reitti huipulta alas (itä-kaakkoon) on loivempaa kuin nousu ja polku on
kapeampi. Maasto on kuitenkin vähemmän kulunutta eikä pyöräilyä
haitannut kuin muutama polun yli kaatunut puu. Reitti näytti olevan
merkitty puihin oranssilla värillä. Iivaaran ja Penikkavaaran välillä on
Näätälammin tupa, joka on erittäin siisti autiotupa. Tuvan läheltä
löytyi myös kirkasvetinen lähde, josta pulppusi vettä odottaen
juojaansa. Matkaa Iivaaran huipulta kämpälle on 2,5 km.

Kämpältä lähdettäessä ensimmäisenä vastaan tulee suo, jonka ylittäminen
onnistuu mainiosti käyttämällä paikalle rakennettuja pitkoksia. Kyseiset
pitkokset ovat myös pyöräilykelpoisia. Suon jälkeen eteen tulee
Penikkavaaran ylitys. Jälleen nousu sisälsi enemmän jalkatyötä maata
vasten kuin polkimien käyttöä. Vaikka Penikkavaara (424,0 m) ei
kuitenkaan ole aiva yhtä korkea kukkula kuin Iivaara, niin mäen
[jyrkkyys](http://kansalaisen.karttapaikka.fi/kartanhaku/osoitehaku.html?cx=4486621&cy=7299528&scale=40000&tool=siirra&styles=normal&lang=FI&tool=siirra&map.x=131&map.y=157) teki
talutuspäätöksen puollestamme. Huipun jälkeen reitti kääntyi taas
alamäkeen (loivempaan) jota oli mukava ajaa. Reitti jatkuu mainiona
pyöräilypolkuna aina maasto osuuden loppuun Rahkalammen nuotiopaikalle,
jonka lähellä on poroerotus. Etäisyys kämpältä Rahkalammelle on 3,8 km.

Tässä vaiheessa reitti jättää maasto-osuuden taakseen ja tästä eteenpäin
pyöräily sujuu hiekkatietä pitkin. Matkaa tiepätkällä on 14,7 km.
Kokonaisuudessaan ajoreitillä on pituutta 22,8 km. Aikaa reissuun meni
2,5 tuntia, josta maastossa kulutimme 1 tunti 50 ja tieosuudelle
käytimme aikaa 40 minuuttia.

Lisätietoja Iivaarasta seuraavien linkkien takaa:

-   [luontoon.fi](http://www.luontoon.fi/Retkikohteet/muutsuojelualueet/iivaara/Sivut/Default.aspx)
-   [ruka.fi](http://www.ruka.fi/kesa/nahtavyydet/?file=content_exec&id=189)
-   pohjois-pohjanmaan
    [ympäristökeskus](http://www.ymparisto.fi/default.asp?contentid=226091&lan=fi&clan=fi)
-   [Ajo-ohje](http://www.luontoon.fi/retkikohteet/muutsuojelualueet/iivaara/kartatjakulkuyhteydet/Sivut/Default.aspx)
    (luontoon.fi)

