---
layout: article 
title: "Vaasan Maraton 3.9.2005" 
categories: 
tags: [juoksu,maraton]
toc: false 
comments: true 
ads: false 
---

Vaasan Maraton syyskuun ensimmäisenä viikonloppuna sai vastaanottaa
Kerkesix ry:n delegaation. Ohessa Minnan kertomus tapahtumasta:

[![](/images/vaasan-maraton-3.9.2005/peruskuntovaasanmaraton2005_01b.jpg)](/images/vaasan-maraton-3.9.2005/peruskuntovaasanmaraton2005_01b.jpg)Ajatus
Maratonin juoksemisesta oli muhinut päässäni jo muutamia vuosia ja
vihdoin päätin lähteä yrittämään. Ensin suunnitelmissani oli mennä
elokuussa Helsinkiin, mutta sitten päädyinkin harkinnan jälkeen
suuntaamaan tassut kohti Vaasaa. Tätini oli juossut kyseisen reitin
muutaman kerran. Hän kertoi reitin olevan tasainen ja ruuhkaton, joten
ajattelin tämän olevan hyvä ratkaisu ensikertalaiselle. Pete oli mukana
huoltajan ja valmentajan roolissa. Ohjeet ja kannustukset olivat varsin
selkeät: juokset maratonin maaliin saakka tai juokset täältä kotiin.
Päätin siis yrittää juosta maratonin, Vantaalle kun on Vaasasta niin
pirunmoinen matka.

Matkaan lähdettiin kello 13 ja joukossa olivat myös puolimaratonin
juoksijat. Koko matkan tallaajat juoksisivat saman reitin kahteen
kertaan. Lähtö sujui hyvin ja ruuhkia ei ollut. Lähdin matkaan
rauhallisella mielellä, ympäristöä tarkkaillen. Huoltopisteet olivat
noin kolmen kilometrin välein, jotka tarjosivat nestettä, rusinoita ja
suolakurkkuja. Ensimmäisen kymmenen kilometrin jälkeen alkoi jo
ensimmäiset kovan alkurynnistyksen ottaneet tasoittaa menoaan. Reitti
kiersi vanhaa Vaasaa ja lentokentän ympäristöä. Tasaisuutta ja pitkiä
suoria todellakin piisasi. Pidin yllä tasaista vauhtia ja mieli oli
varsin korkealla ensimmäisen kierroksen jälkeen.

Puolimatka taittui aikaan 2.10 ja vauhdista vaihdoin vielä uuden
juomarepun selkään. Toisen kierroksen alussa pystyin vielä kiristämään
vauhtia, ohittelin muutamia ja ajattelin, että hyvinhän tästä selvitään.
Mutta sitten kolmenkympin jälkeen alkoi synkkääkin synkempi taival:
reidet olivat aivan puhki, oikean jalan jalkapohjaa säkenöi ja päässä
pyöri kuuluisia viimeisiä sanoja: "Onko tässä mitään järkeä... On muuten
ihan varmasti viimeinen kerta kun juoksen maratonin..."

Matkaa sai taivaltaa ylhäisessä yksinäisyydessä, juoksijat olivat
hajaantuneet reitille, niin että jonkin suoran päässä sattui näkemään
edellä menijästä vilauksen. Välillä en ollut edes varma, olenko oikealla
reitillä, kun suoraa tietä tuntui riittävän toisensa perään. Jokaisen
kilometritolpan kohdalla koin pienen kuoleman: "Ei voi olla enää viittä
kilometriä jäljellä... varmasti on tultu jo ainakin kolme kilsaa
edellisestä merkistä, nyt minua huijataan..."

[![](/images/vaasan-maraton-3.9.2005/peruskuntovaasanmaraton2005_02b.jpg)](/images/vaasan-maraton-3.9.2005/peruskuntovaasanmaraton2005_02b.jpg)Tuntui
kuin jalat voisivat sanoa sopimuksen irti ihan millä askeleella tahansa,
mutta päätin että niin kauan mennään kun jalat vaan liikkuu ja liikkui
ne lopulta maaliin saakka, sittenkin. Aikakaan ei ollut
ensikertalaiselle hassumpi 4.18. Kävelyni muistutti jotakin elefantin ja
rautakangen väliltä vaappuessani suihkua kohti, mutta mieli oli
korkealla! Olin tyytyväinen aikaani ja kuntokin oli jalkoja lukuun
ottamatta hyvä.

Koti matkalla oli hieman vaikea löytää hyvää asentoa autossa oleiluun ja
kotiin saavuttua jouduin käyttämään hissiä toiseen kerrokseen mentäessä,
jalat ei vaan portaita pitkin suostuneet nousemaan. Unta ei tarvinnut
odotella ja tänään on meno ollut kankean puoleista. "Lähtee kuin jänis
makuulta" ei ole välttämättä oikea termi kuvaamaan liikehdintääni.

Maratonin juokseminen oli loistava kokemus, jossa tuli tehtyä matka
omaan synkkään mieleensä Sysimustan Satkun tapaan, vaikka näitä kahta
suoritusta ei voi keskenään juuri verrata. Ryhdyin jo muuten
kotimatkalla pohtimaan, jospa ensi vuonna kipitettäisiin maraton alle
neljän tunnin aikaan...

