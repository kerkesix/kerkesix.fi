---
title: "Pääkaupunkiseudun huiputus - 26.10.2003"
date: "2003-10-26"
tags: [ulkoilu, vuoristovaellus]
gallery:
  - thb: "/assets/blog/paakaupunkiseudun-huiputus-26.10.2003/Thumbnails/PKShuiputus_008b.jpg"
    img: "/assets/blog/paakaupunkiseudun-huiputus-26.10.2003/PKShuiputus_008b.jpg"
  - thb: "/assets/blog/paakaupunkiseudun-huiputus-26.10.2003/Thumbnails/PKShuiputus_012b.jpg"
    img: "/assets/blog/paakaupunkiseudun-huiputus-26.10.2003/PKShuiputus_012b.jpg"
  - thb: "/assets/blog/paakaupunkiseudun-huiputus-26.10.2003/Thumbnails/PKShuiputus_028b.jpg"
    img: "/assets/blog/paakaupunkiseudun-huiputus-26.10.2003/PKShuiputus_028b.jpg"
  - thb: "/assets/blog/paakaupunkiseudun-huiputus-26.10.2003/Thumbnails/PKShuiputus_044b.jpg"
    img: "/assets/blog/paakaupunkiseudun-huiputus-26.10.2003/PKShuiputus_044b.jpg"
  - thb: "/assets/blog/paakaupunkiseudun-huiputus-26.10.2003/Thumbnails/PKShuiputus_047b.jpg"
    img: "/assets/blog/paakaupunkiseudun-huiputus-26.10.2003/PKShuiputus_047b.jpg"
  - thb: "/assets/blog/paakaupunkiseudun-huiputus-26.10.2003/Thumbnails/PKShuiputus_067b.jpg"
    img: "/assets/blog/paakaupunkiseudun-huiputus-26.10.2003/PKShuiputus_067b.jpg"
  - thb: "/assets/blog/paakaupunkiseudun-huiputus-26.10.2003/Thumbnails/PKShuiputus_071b.jpg"
    img: "/assets/blog/paakaupunkiseudun-huiputus-26.10.2003/PKShuiputus_071b.jpg"
---

Kerkesix ry:n retkikunta lähti talviseen pääkaupunkiseudun luontoon
tavoitteena kiivetä Espoon, Helsingin, Kauniaisten ja Vantaan
korkeimmille huipuille.

Retkikunta kokoontui varhain sunnuntaiaamuna Lippukallion eteläpuolella
sijaitsevaan perusleiriin (Eden Camp), josta lähestymismarssi vuorelle
alkoi 12.16. Vaativan ja matkallisesti pitkän lähestymismarssin jälkeen
retkikunta saavutti Espoon Lippukallion etelähuipun (114,2 m
merenpinnasta). Säätila oli kuitenkin huipulla varsin epävakaa, joten
retkikunta jatkoi välittömästi eteenpäin kohti pohjoishuippua,
tarkoituksenaan jatkaa huippuharjannetta alaspäin suojaisempaan kohtaan.

Saavuttuamme pohjoishuipulle (112,4 m), oli säätila muuttunut
ratkaisevasti, jolloin pystyimme hetkeksi keskeyttämään matkanteon ja
ottamaan muutaman valokuvan. Tämän jälkeen matkamme jatkui alas
luoteisharjannetta pitkin ja pääsimme takaisin perusleiriin
turvallisesti.

Tämän jälkeen siirryimme Vantaalle Vestran maastoon, missä sijaitseva
Konkoonkallioiden (ruots. Kongoberget) korkein huippu on myös Vantaan
korkein kohta. Retkikunta suunnisti perusleiriin käyttäen apunaan
puhelinluettelon karttaa. Onneksi saimme apua paikallisväestöltä, ja
meille neuvottiin reitti huipulle lounaisharjannetta pitkin. Retkikunta
saavutti Vantaan korkeimman huipun (81,5 m) klo 14.47, jonka jälkeen
laskeuduimme alas samaa lounaisharjannetta pitkin.

Tässä vaiheessa retkikunta oli jo aklimatisoitunut riittävän hyvin,
jotta loput nousut voitiin suorittaa varsin nopeasti ja turvallisesti.
Päästyämme Malminkartanon huipun itäseinän alle, havaitsimme alueella
olevan useita muitakin retkikuntia matkalle huipulle ja pois. Lisäksi
paikallinen laskettelukeskus vaikutti varsin suositulta ja ala-asemalla
oli ihmisiä suorastaan ruuhkaksi asti. Näiden syiden takia katsoimme
parhaaksi hylätä perusreitin, ja sen sijaan kiivetä kohti huippua
käyttäen reittiä, jota paikalliset kutsuvat "Hissilinjaksi". Kyseinen
reitti oli ehdottomasti käyttämistä reiteistä fyysisesti vaativin. Lähes
koko "Hissilinja" oli puuton, mikä johtui Arrin mukaan alueella
vuosikymmenen alussa tapahtuneesta lumivyörystä.

Vähitellen kuitenkin lähestyimme huippua ja ilo oli valtaisa, kun
ensikerran näimme huipulle jätetyt rukousnauhat! Retkikunta pääsi
Helsingin korkeimmalle huipulle (91,1 m) klo 15.40. Sää oli miellyttävä,
hieman tuulinen, muttei kuitenkaan myrskyisä. Odotuksista huolimatta
muita retkikuntia ei ollut huipulla samaan aikaan. Lyhyen
hengähdyshetken jälkeen retkikunta lähti laskeutumaan kohti perusleiriä
perusreittiä pitkin.

Kauniainen oli viimeinen vaihe Pääkaupunkiseudun huiputusta. Pääsimme
perusleiriin illan alkaessa hämärtämään, joten meidän oli toimittava
nopeasti. Pujottelurinteen pohjoisseinän alapuolella, katsoimme par-
haaksi edetä itäistä harjannetta pitkin. Tässä vaiheessa väsymys oli jo
muodostunut niin suureksi riskitekijäksi, että katsoimme parhaaksi edetä
köysistönä. Päätös oli erittäin viisas, sillä harjanteen puolivälissä
Ninnu horjahti harjanteelta ja ainoastaan nopea reagointi pelasti
retkikunnan katastrofilta.

Pystyimme jatkamaan matkaa ja loppu sujuikin hyvin! Saavutimme
Pujottelurinteen huipun (71,0 m) klo 16.21. Tehtävä suoritettu! Säätila
oli edelleen tuulinen, mutta kirkas, joten maisemat avautuivat eteemme
upeasti auringonlaskun värjätessä ne punahehkuisiksi. Juuri tällaisten
hetkien takia lähdimme tänne! Laskeuduimme äärimmäistä varovaisuutta
noudattaen pohjoisseinämän keskeltä alas perusleiriin, josta
ruotsalaisen lentokone- teollisuuden voimannäyte kuljetti meidät kotiin.

Pääkaupunkiseudun huiputukseen osallistuivat: Arri, Emmi, Jappe, Ninnu
ja Tipu
