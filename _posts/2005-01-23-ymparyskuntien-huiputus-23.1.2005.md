--- 
layout: article 
title: "Ympäryskuntien huiputus 23.1.2005" 
categories: 
modified: 2005-01-12 
tags: [vuoristovaellus,ulkoilu]
toc: false 
comments: true 
ads: false 
--- 

[![](/Media/Default/BlogPost/blog/ymparyskuntien-huiputus-23.1.2005/luokittelematonhuiputus20050123_2b.jpg)](/Media/Default/BlogPost/blog/ymparyskuntien-huiputus-23.1.2005/luokittelematonhuiputus20050123_2b.jpg)Kerkesix
ry jatkoi huiputuksien sarjaa 23.1.2005 etenemällä
pääkaupunkiseutukuntien rajanaapureiden korkeimmille kohdille. Vuorossa
olivat Sipoo, Kerava, Tuusula, Nurmijärvi, Vihti ja Kirkkonummi.
Tapahtuma alkoi sunnuntaisena aamuna klo 08.11 tapaamisella teiden 146
ja 11702 risteyksen maastossa Pohjois-Paippisissa, Sipoossa.
Alppilähdöllä oli tarkoitus ostaa valoisaa aikaa viimeisiin
huiputuksiin.

[![](/Media/Default/BlogPost/blog/ymp-auml-ryskuntien-huiputus-23.1.2005/luokittelematonhuiputus20050123_1b%203.jpg)](/Media/Default/BlogPost/blog/ymp-auml-ryskuntien-huiputus-23.1.2005/luokittelematonhuiputus20050123_1b%203.jpg)Kokoontumisen
jälkeen ensimmäiselle huuiputusyritykselle lähdettiin Sipoon korkeimman
kohdan Kummelbergenin päälle, joka nousee 95,6 metrin korkeuteen
merenpinnasta mitattuna. Retkikunta lähestyi massiivia Pornaisten
suunnasta ja suoritti samalla tapahtuman pisimmän lähestymismarssin.
Haasteellisia krukseja reitillä toki oli, muttei mitää
ylitsepääsemätöntä. Näin ollen Kummelbergenin huippu saavutettiin 09.47
paikallista aikaa.

[![](/Media/Default/BlogPost/blog/ymparyskuntien-huiputus-23.1.2005/luokittelematonhuiputus20050123_4b.jpg)](/Media/Default/BlogPost/blog/ymparyskuntien-huiputus-23.1.2005/luokittelematonhuiputus20050123_4b.jpg)Sipoosta
retkikunta jatkoi matkaa auringon viitoittamaa tietä idästä kohti länttä
ja saapui matkan seuraavalle kiintopisteelle, Keravalle. Keravan korkein
kohta paikallistettiin karttatiedustelun jälkeen Koukkukallion päällä
sijaitsevan kolmiomittaustornin kohdalle, jolla on korkeutta
merenpinnasta 83,2 metriä. Tällä kertaa lähestymismarssi ei ollut pitkä,
mutta reitti osoittautui varsin tekniseksi ja siksi haastavaksi.
Retkikunta saavutti ensiksi Koukkukallion pohjoishuipun, josta matkaa
jatkettiin etelähuipulle, jolla oli enää havaittavissa
kolmiomittaustornin jäännökset. Keravan korkein kohta huiputettiin
10.59. Koukkukalliolla tapahtui myös retkikunnan pahin vastoinkäyminen
kun yksi retkikunnan jäsen joutui keskeyttämään huiputukset. Vahvoja
epäilyksiä keuhkoödeemasta esitettiin.

[![](/Media/Default/BlogPost/blog/ymparyskuntien-huiputus-23.1.2005/luokittelematonhuiputus20050123_5b.jpg)](/Media/Default/BlogPost/blog/ymparyskuntien-huiputus-23.1.2005/luokittelematonhuiputus20050123_5b.jpg)Loppu
retkikunta jatkoi kuitenkin sinnikkäästi eteenpäin ja siirtyminen kohti
pohjoista vei osaston Tuusulan Jokelaan, jossa kunnan korkein kohta
Temmonmäki (97,1 m) sijaitsee. Tällekään huipulle ei tarvinnut jalkaisin
kulkea pitkää matkaa, vaan autoilla päästiin lähes huipulle. Temmonmäen
huipulla sijaitseva vesitorni oli oiva maamerkki jonka löytäminen
osoittautui luultua hankalammaksi. Huippu löytyi ja osasto nousi
Tuusulan korkeimmalle kohdalle 12.02.

[![](/Media/Default/BlogPost/blog/ymparyskuntien-huiputus-23.1.2005/luokittelematonhuiputus20050123_6b.jpg)](/Media/Default/BlogPost/blog/ymparyskuntien-huiputus-23.1.2005/luokittelematonhuiputus20050123_6b.jpg)Retkikunnan
vaikeudet eivät kuitenkaan olleet ohi. Nurmijärven korkeimmasta kohdasta
tiedettiin nimi: Palosenkallio, korkeus: 137,0 metriä ja sijainti:
merkitty karttaan. Kyseinen kartta oli kuitenkin salaperäisesti
kadonnut, joten retkikunta joutui toimimaan täysin hatarien muistikuvien
varassa... Onni onnettomuudessa oli, että retkikuntaan kuului aito
nurmijärveläinen. Hän pystyi kommunikoimaan paikallisväestön kanssa ja
saamaan selville huipun sijainnin. Palosenkallion korkein kohta on
Hyvinkään puolella, joten nousimme ensiksi huipulle ja lähdimme sieltä
laskeutumaan kohti Nurmijärven rajaa. Rajalinja näkyi selvänä
kuviorajana maastossa, joten korkein kohta oli helposti löydettävissä.
Loppujen lopuksi retkikunta pääsi Nurmijärven korkeimmalle kohdalle
kello 13.21.

[![](/Media/Default/BlogPost/blog/ymparyskuntien-huiputus-23.1.2005/luokittelematonhuiputus20050123_7b.jpg)](/Media/Default/BlogPost/blog/ymparyskuntien-huiputus-23.1.2005/luokittelematonhuiputus20050123_7b.jpg)Enää
oli jäljellä kaksi kohdetta, joista ensimmäinen Vihdin Rokokallio kohoaa
156,0 metrin korkeuteen merenpinnasta. Kyseinen huippu on ennalta
kunnanvirastosta saatujen tietojen mukaan ollut viimeisen jääkauden
jälkeen koko ajan Itämeren pinnan yläpuolella ollutta kuivaa maata.
Rokokallio oli myös tämänkertaisen huiputuksen korkein kohta! Tälläkin
kertaa retkikunta joutui kulkemaan jalkaisin varsin pitkän matkan, mikä
oli muutamaan edelliseen reittiin nähden miellyttävää vaihtelua.
Rokokallion huipulla sijaitsee kota, jonka vieraskirjaan jätettiin
merkintä retkikunnan vierailusta paikalla. Huippu saavutettiin 14.35.

[![](/Media/Default/BlogPost/blog/ymparyskuntien-huiputus-23.1.2005/luokittelematonhuiputus20050123_8b.jpg)](/Media/Default/BlogPost/blog/ymparyskuntien-huiputus-23.1.2005/luokittelematonhuiputus20050123_8b.jpg)Tässä
vaiheessa edettiin kilpaa kellon kanssa: ehdittäisiinkö ennen pimeyden
laskeutumista nousemaan vielä viimeisen tavoitteen, Kirkkonummen
huipulle. Tämä kohta nousee n.101 metriä merenpinnan yläpuolelle ja
sijaitsee Kaislammen ja Korkiamäen maastossa. Korkiamäki on nimestään
huolimatta itse asiassa matalampi kuin lähistöllä sijaitseva
Kirkkonummen korkein kohta. Huipun löytämistä helpotti Kirkkonummen
kaupungin henkilökunnan lähettämä kartta, jonka perusteella huippu
saattaisi sijaita erään talon pihapiirissä. Retkikunta tekikin päätöksen
edetä vain niin korkealle, kuin olisi mahdollista edetä loukkaamatta
rajaa. Nousun aikana havaitsimme korkealle kohdalle rakennettuja taloja.
Kuitenkin parikymmentä metriä kyseisistä taloista länteen olikin pieni
mutta korkeahko kumpare, joka näytti nousevan hieman korkeammalle kuin
rajan toisella puolella oleva piste. Retkikunnan ilo oli valtaisa, kun
näin Ympäryskuntien huiputus saatiin kunnialla suoritettua. Retkikunnan
alppilähtö oli ollut oikea ratkaisu, sillä Kirkkonummen korkeimmalle
kohdalle päästiin vielä valoisan aikaan. Retkikunta katsoi
suoriutuneensa huiputuksesta noustuaan Kirkkonummen korkeimmalle
kohdalle 15.44.

