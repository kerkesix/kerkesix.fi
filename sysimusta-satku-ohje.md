--- 
layout: article 
title: "Sysimusta Satku ohje" 
permalink: /sysimusta-satku-ohje/ 
categories: 
tags: [satku]
toc: false 
comments: false 
ads: false 
--- 

Ohjeita, mihin?
---------------

Sysimusta Satku on siis pitkähkö yhtäjaksoinen vaellussuoritus. Näitä
ohjeita voi soveltaa myös muihin pitkiin jaloilla tehtäviin marsseihin.

Miten valmistautua?
-------------------

Tapahtumaa edeltävän viikon aikana syö, juo ja lepää riittävästi. Hyvän
ja onnistuneen suorituksen mahdollisuus on todennäköisempi, kun elimistö
ei ole valmiiksi rasittuneessa tilassa. Hyvä hygienia ennen Satkua
auttaa ehkäisemään erilaisia hiertymiä. Etenkin jalat kannattaa pestä
ennen Satkulle lähtöä ja puhtaat sukat on hyvä vakuutus jalkojen
tuhoutumista vastaan. Leikkaa myös varpaiden kynnet lyhyiksi. Jalkojen
ja muiden hiertyvien ruumiinosien huolto ennen, ja myös Satkun aikana
teippaamalla, rasvaamalla vaseliinilla ja hoitamalla talkilla on monille
toimivia keinoja. Tässä yhteydessä on hyvä muistaa, ettei talkkia ja
rasvaa kannata käyttää yhtaikaa samaan kohtaan... Myös häiritsevät
(mahdollisesti hiertymiä aiheuttavat) ihokarvat voi poistaa ennen
Satkua. Tämä operaatio on syytä suorittaa hyvissä ajoin (noin viikko
ennen suoritusta), jottei ärtynyt iho ja parin päivän sänki aiheuta
suurempaa vahinkoa.

Minkälaiset varusteet?
----------------------

Vaatetus kannattaa olla kevyt ja säähän soveltuva. Vuodenaika huomioiden
on hyvä varautua monenlaiseen keliin. Lämpötila voi vaihdella jopa
Satkun aikana ja keli voi olla lähes mitä vain auringon paisteesta
räntäsateeseen. Myös vaatetuksen säätöön kannattaa varautua. Sopiva
lämpö lähtiessä voi olla hetken kuluttua jo kuumuutta.

Tärkeimpiä varusteista ovat jalkineet ja sukat. Satku ei ole
varsinaisesti fyysisesti raskas koitos, vaan ongelmaksi muodostuu
ennemminkin hiertymät ja muu kuluminen. Jalkojen hiertymiä voi ehkäistä
ennalta varaamalla Satkua varten riittävästi puhtaita, kuivia sukkia
vaihdettavaksi tauoilla. Hyvä keino on pitää kahdet sukat päällekkäin,
jolloin ohuet alussukat (liner-sukat) auttavat osaltaan torjumaan
hiertymiä. Alussukkien tehtävä on siirtää kosteutta mahdollisimman
tehokkaasti pois jalan pinnasta pitäen jalan pintaa kuivempana. Samalla
alussukka toimii jalan suojana ja hiertyminen tapahtuu alussukan ja
toisen sukan välillä, eikä jalan ihon ja sukan välillä. Jalkahuollon
tärkeydestä voi motivoitua [satkujalkojen](satkujalat) sivulla.

Koska Sysimustalla Satkulla reitti kulkee kestopäällystettyjä teitä
pitkin, kannattaa kenkien olla mahdollisimman kevyet ja riittävällä
vaimennuksella varustetut. Esimerkiksi tavalliset juoksulenkkarit ovat
toimiva ratkaisu. Mikäli kulku tapahtuisi maastossa, ei vaimennuksen
tarve olisi yhtä tärkeä kuin kovalla asfaltilla. Sen sijaan maastossa
korostuvia asioita ovat kengän tukevuus ja pohjan pito, joten tasaiselle
maalle suunnitellut kengät eivät välttämättä ole maastossa
parhaimmillaan.

Mukana kannattaa pitää pientä reppua tai muuta kantolaitetta, johon
mahtuu vähän juomaa ja evästä. Huoltopisteillä tätä juoma- ja
eväsannosta saa täydennettyä: eväitä omasta huoltolaatikosta ja vettä
huollon kanistereista.

Huoltolaatikot tulevat järjestäjien puolesta. Osallistuja saa
huoltolaatikkonsa käyttöönsä Sysimustan Satkun lähtöpaikalla
kirjauduttuaan tapahtumaan. Huoltolaatikko tulee olla valmiiksi
pakattuna kuljetuksen lähtöön mennessä. Laatikon ulkomitat ovat 54 cm x
36 cm x 28 cm, ja tilavuus on 52 l.

Jos kovasti askarruttaa tämä varustepuoli, niin
[esimerkinomainen varustelista](sysimusta-satku-varustelistaesimerkki) saattaa
auttaa ensihätään.

Entäpä ruoka ja juoma?
----------------------

Sysimusta Satku on huollettu tapahtuma ja tapahtuman aikana huolto
tarjoaa vettä juomaksi. Tämän lisäksi voi jokainen osallistuja pakata
eväitä ja tarpeellisia varusteita huoltolaatikkoon. Nämä laatikot huolto
kuljettaa kävelijöiden käyttöön matkan varrelle huoltopisteille. Tällöin
huolletuilla tauoilla on kävelijällä mahdollisuus tankata etukäteen
hankkimaansa ravintoa ja vaihtaa varusteitaan. Huoltopisteitä on
Satkulla 5-15 kilometrin välein.

Vaikka kyseessä ei ole kuin enintään 24 tuntia kestävä suoritus, on
onnistumisen kannalta tärkeää nauttia riittävästi ravintoa. Mihinkään
suuriin kokkausoperaatioihin ei ole tarvetta, mutta eväiden popsiminen
matkan aikana on yhtälailla energiansaannin kuin mielenvirkeyden
kannalta oleellista.

Yleistä turvallisuudesta
------------------------

Satkuilijoiden tulee kulkea vähintään kahden hengen ryhmissä, ja
jokaisella osallistujalla on oltava matkapuhelin ja tapahtuman johdon
numero. Koska suurin osa matkasta kulkee teiden varsilla, tulee
osallistujilla olla heijastinliivi ja valaisin, jotta autoilijat
näkisivät kävelijän. Sysimustan Satkun aikana on noin 14 tuntia pimeää!

Kannattaa huomioida myös vaihtoehto, että syystä tai toisesta joutuu
keskeyttämään kävelyn ennen kuin 100 km tulee täyteen. Mikäli matkan
aikana kävelijä kokee ylitsepääsemättömiä ongelmia, huolto suorittaa
evakuoinnin. Sysimustan Satkun reitti on suunniteltu siten, että
evakuointi onnistuu missä tahansa vaiheessa kävelyä, kuitenkin
mahdolliset keskeyttämiset pyritään ohjaamaan huoltopisteille.
Huoltolaatikkoon kannattaakin varata lämmintä, kuivaa vaatetta jonka voi
pukea päälle keskeyttäessä. Odotusta saattaa kestää parikin tuntia ennen
kuin huoltoauto kuljettaa keskeyttäneen kävelijän lämpimään lepäämään.

Pakolliset varusteet
--------------------

Jokaisella osallistujalla on oltava seuraava pakollinen varustus mukana:

-   Heijastinliivi
-   valaisin
-   matkapuhelin virtalähde täynnä ja päällä
-   kartta ja reittiohje (tapahtuman järjestäjiltä)
-   huollon yhteystiedot (tapahtuman järjestäjiltä).

Muu varustus on enemmän tai vähemmän hyödyllistä, mutta aikaisempien
kokemusten perusteella
koottu [varustelista](sysimusta-satku-varustelistaesimerkki) antaa
osviittaa siitä, mitä matkan varrella saattaa tarvita.

