I"A<p>Ravintoarvoiltaan liha ei ole retkioloissa välttämätöntä, mutta pään
kunnossapitämiseen se on hyvä lääke. Koska liha on kosteana ikävän
painavaa ja jäätyneenä vaikeaa käsitellä, kannattaa se kuivata ennen
mukaan ottamista. Suomessa ei kaupoista juurikaan saa kuivattua lihaa,
eli amerikkalaisittain jerkyä, ja jos saa, niin hinnat ovat
tähtitieteellisiä. Niinpä kuivaus kannattaa tehdä itse. Alla on esitetty
yksi tapa tehdä kuivalihaa kotioloissa. Tapa ei välttämättä ole ainoa
oikea, mutta todistettavasti toimii. Usein ehdotetaan kuivatun
soijarouheen käyttämistä kuivatun lihan sijaan, mutta tässä artikkelissa
puhutaan lihan, ei soijan kuivaamisesta. Soijarouheella pystyy
välttävästi korvaamaan kuivatun jauhelihan, mutta kuivattua kokolihaa
siitä ei saa hyvällä mielikuvituksellakaan. Tässä siis: lihan kuivatus.</p>

<p><a href="/images/lihankuivausohje/Kuivaliha_01.jpg"><img src="/images/lihankuivausohje/Kuivaliha_01.jpg" alt="" /></a></p>

<p>Otetaan riittävästi lihaa. Nauta on yleisintä ja halvinta, mutta myös
hevonen, poro, kauris tms. ovat hyviä kuivatettavaksi. Naudan lihasta
paistit käyvät mainiosti kuivaukseen. Uuniin tai pieneen
kotikuivuriin mahtuu yleensä maksimissaan noin 1-2 kg lihaa. Lihasta 
siistitään pahimmat kalvot pois.</p>

<p><a href="/images/lihankuivausohje/Kuivaliha_02.jpg"><img src="/images/lihankuivausohje/Kuivaliha_02.jpg" alt="" /></a>
Liha leikataan syiden suuntaisesti, noin 0,5 cm paksuiksi, 5 cm leveiksi ja
15-20 cm pitkiksi suikaleiksi. Liha leikataan pitkittäissyyhyn, koska
tällöin saa nätimpiä ja kestävämpiä palasia. Kuivaamisen kannalta ei ole
mitään syytä miksei voisi leikata myös poikkisyyhyn, eli tyyli on vapaa.
Poikkisyyhyn leikattu liha liha saattaa olla mureampaa ja nopeammin
nestettä imevämpää.</p>

<p><a href="/images/lihankuivausohje/Kuivaliha_04.jpg"><img src="/images/lihankuivausohje/Kuivaliha_04.jpg" alt="" /></a>
Lihan voi <a href="http://www.kolumbus.fi/rahola/sanastot/m.html#mari">marinoida</a>.
Marinoinnilla saa lihaan pieniä makueroja. Marinadiksi sopii mikä vain
öljytön marinadi. Usein käytetty versio saadaan suolasta, chilistä,
pippurista, sitruunasta, balsamiviinietikasta ja soijakastikkeesta.
Marinadi tehdään kulhoon, lihansuikaleet laitetaan sekaan, sekoitetaan
ja laitetaan kylmään. Vuorokauden marinointi on riittävä, lihoja
kannattaa käydä välillä möyhimässä jotta marinointi on mahdollisimman
tehokasta.</p>

<p><a href="/images/lihankuivausohje/Kuivaliha_05.jpg"><img src="/images/lihankuivausohje/Kuivaliha_05.jpg" alt="" /></a>
Lihan voi kuivata kotioloissa kahdella tavalla: uunissa tai
kuivurilla. Kotikuivureiden käyttöohjeissa tuskin koskaan mainitaan
lihaa, lievätkö valmistajat liian varovaisia. Tästä ei kannata
hämääntyä. Jos kuivaukseen käyttää uunia, voi lihasuikaleet roikuttaa
ritilästä laittamalla jokaisen suikaleen päästä cocktailtikku läpi
(huom: maustettuja hammastikkuja kannattaa varoa, ne tekevät lihan lähes
syömäkelvottomaksi). Ritilä laitetaan uunin yläosaan, ja alle ainakin
aluksi pelti ja leivinpaperi ettei uuni likastu. Uuni laitetaan noin
70-90 asteeseen (uunista riippuen), ja luukku pidetään hieman raollaan
jotta ilma kiertää ja kosteus pääsee ulos. Jos käytössä on
kiertoilmauuni, niin kuivauksen voi tehdä uunin luukku kiinni. Näissä
ohjeissa mainitut lihat kuivuvat noin 12-16 tunnissa.</p>

<p><a href="/images/lihankuivausohje/Kuivaliha_06.jpg"><img src="/images/lihankuivausohje/Kuivaliha_06.jpg" alt="" /></a>
Kuivurilla kuivattaessa lihat ladotaan ritilöille niin, että väleihin jää jonkin
verran tilaa ilman liikkua. Sitten vain kuivataan kuivurin ohjeiden ja
ominaisuuksien mukaan. Kuivurissa olevien ritilöiden paikkoja kannattaa
välillä vaihdella, ja ritilöillä olevia lihoja käännellä. Esimerkiksi
Severin-kuivurilla täysi annos lihaa kestää noin 10 tuntia kuivua.</p>

<p><a href="/images/lihankuivausohje/Kuivaliha_09.jpg"><img src="/images/lihankuivausohje/Kuivaliha_09.jpg" alt="" /></a>
Kuivuneen lihan pitäisi olla tummaa ja melko lailla kovaa. Anna kuivuneen lihan
jäähtyä, ja säilö ilmatiiviiseen paikkaan, esim. Minigrip-pussiin.
Säilytä pussia kuivassa paikassa ja valolta suojattuna.</p>

<p>Lihaa voi käyttää joko sellaisenaan syöden (sopii erittäin hyvin yhteen
oluen kanssa, sivuvaikutuksena aiheuttaa luonnottoman kovan janon), tai
ruoan seassa imeyttämällä nesteeseen. Kuivaliha imee melko hitaasti
nestettä, joten se kannattaa laittaa ensimmäisenä likoamaan, mielellään
jopa paria tuntia ennen ruoanlaiton aloittamista.</p>

<p>Liha säilyy pitkään, jopa vuosia. Tarkkaa aikaa ei voi antaa, koska se
riippuu lihan kuivuudesta ja säilytysolosuhteista. Yleensä säilytys ei
aiheuta ongelmia, koska liha tulee syötyä ennen kuin on viikkoakaan
kulunut. Lihan, kuten muidenkin kuivatuksien kanssa, on vain
mielikuvitus rajana. Kokeiltu on ainakin seuraavien lihojen kuivaamista:
kana, possu, hevonen, poro, kauris, maksa, munuaiset ja sydän.
Eläinkunnasta myös kalaa ja äyriäisiä voi kuivata. Kasvikunnasta voi
kuivata käytännössä mitä vain.</p>
:ET