---
layout: article 
title: "Sysimusta Satku" 
permalink: /sysimusta-satku/ 
tags: [satku]
toc: false 
comments: false 
ads: false 
---

![](/images/sysimusta-satku/satkuIV1.jpg)Sysimusta Satku on
reipashenkinen kävelymaaottelu omaa pahaa mieltä vastaan, jossa
jokaisella on mahdollisuus voittaa itsensä. Tarkoituksena on kulkea
jalan 100 km:n matka vuorokauden aikana ohjeistettua reittiä pitkin.
Satku on parhaimmillaan matkantekoa hyvässä seurassa.

Sysimusta Satku järjestetään vuosittain lokakuun lopulla. Seuraava
Sysimusta Satku XIII kävellään lokakuussa 2014 25.-26. päivä.
Ilmoittautuminen tapahtumaan aukeaa 15.8.2014.

Tapahtuma on huollettu ja tarkemmat huolto-ohjeet osallistuja saa
ilmoittautumisen jälkeen. Huolto perustuu huoltopisteisiin, joita on
matkan varrella 10 - 15 km välein. Kannattaa kuitenkin varautua
kuljettamaan tarpeelliseksi katsomiansa varusteita, juomaa ja ravintoa
repussa huoltopisteiden välillä.

![](/images/sysimusta-satku/satkuVI1.JPG)

Sysimustan Satkun reitti on rengasreitti, joten aloitus ja lopetus ovat
samassa paikassa Espoon Kivenlahdessa. Reittiä ei ole merkitty maastoon,
vaan kävelijät saavat kartan ja kirjallisen reittiohjeen, joiden avulla
löytää perille. Pysyäkseen reitillä ei osallistujan tarvitse olla
suunnistaja, mutta perustaito kartanluvusta on hallittava. Tapahtumaan
osallistuminen edellyttää siis kykyä kulkea peruskartan avulla tieuria
pitkin. Reitistä saa toki neuvoja matkan varrella olevilta
huoltopisteiltä. Reitin pohja on suurimmaksi osaksi kestopäällystettyä
tietä, joka ei ole jalkojen kannalta pehmein vaihtoehto. Toisaalta ei
Sysimustan Satkun ole tarkoituskaan olla helppoa.

Sysimusta Satku on mielenkiintoinen kokemus, jonka läpäisy riippuu
monista tekijöistä. Ei riitä, että on rautaisen kovassa kunnossa, sillä
esimerkiksi pieni hiertymä saattaa kumuloida vaikutuksensa matkan aikana
ja matka voi keskeytyä vaikka voimaa olisikin vielä jatkaa. Toisaalta
läpäisyyn ei tarvita huippu-urheilijan kuntoa, sillä 24 tuntia on
riittävä aika kulkea 100 km:n matka myös rauhallisesti. Sopiva vauhti ja
itsestään ja kavereista huolehtiminen matkan aikana antaa hyvän
tuloksen.

![](/images/sysimusta-satku/satkuVII1.jpg)

Rationaalisesti ajatellen Sysimusta Satku on pahimman luokan
ajantuhlausta, jossa ei ole pienintäkään järjen hiventä. Kuitenkin jokin
saa ihmiset palaamaan yhä uudestaan samalle uralle tutustumaan omiin
rajoihinsa.

-   [Ohjeita Sysimustalle Satkulle aikovalle](sysimusta-satku-ohje)
-   [Esimerkki varustelistasta](sysimusta-satku-varustelistaesimerkki)
-   [Kokemuksia ja vinkkejä entisiltä
    kävelijöiltä](kokemuksia-ja-vinkkeja-sysimustalta-satkulta)
-   [Satku-Suomi -sanakirja](http://kerkesix.fi/satku-suomi-sanakirja)
-   [Tästä kaikki satkumateriaali](/Tags/satku)

<div>

</div>
